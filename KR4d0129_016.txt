# -*- mode: mandoku-view; -*-
#+TITLE: 竹隱畸士集
#+DATE: 2015-08-24 23:55:39.768128
#+PROPERTY: ID KR4d0129
#+PROPERTY: BASEEDITION WYG    
#+PROPERTY: JUAN 卷十六
<pb:KR4d0129_WYG_016-1a>¶
欽定四庫全書¶
　竹隠畸士集巻十六　　　宋　趙鼎臣　撰¶
　　祝文¶
　　　定州迎神祝文¶
維仲之春既播厥榖雖具宣於民力實仰繫於天時茍¶
風雨之甚調庶茨京之可待神將有報吏不敢忘尚饗¶
　　　洛陽橋成導水祭洛神祝文¶
昔者禹得九疇肇自龜書周人定鼎卜惟洛食天下名¶
<pb:KR4d0129_WYG_016-1b>¶
山大川之神助國者盖亦多矣然帝王之興洛輙預有¶
符焉神實司之可謂盛矣今宫闕居其陽馳道出其上¶
某奉詔㫖為梁以濟賴神之休既克有成方且導川而¶
東之謹涓吉辰先事以告伏願弭節安行波恬不興毋¶
作怒流以順帝命則神亦有無窮之聞顧不韙歟¶
　　　親詣騎立山崇應公祠禱雨請水祝文¶
嵗之旱甚矣民之命棘矣今儲蓄既殫而禾麥皆病數¶
月不雨將無死所禱于羣神未云獲也吾州之民所仰¶
<pb:KR4d0129_WYG_016-2a>¶
望而歸者莫如神能出雲雨以赴民之急者亦莫如神¶
是用不逺百里蔬食膝行躬請命於祠下惟神之福斯¶
民食斯土盖已久矣願神霈然錫以甘雨使宛穰之南¶
江漢之北歡呼竭蹷以歌頌神之功則神之威靈不亦¶
偉歟尚饗¶
　　　祈雨祭靈星祝文¶
自春不雨以達于夏麥且盡死民將無所得食吏愚不¶
敏以不獲媚于上下夙夜惶懼靡神不宗吁嗟而求曾¶
<pb:KR4d0129_WYG_016-2b>¶
莫我聽夫人凛凛憂在溝壑咸以神之威靈諗于守吏¶
曰疇昔閔雨無請不獲今兹之旱匪神孰依謹涓吉辰¶
謁欵祠下伏願急民之病愍吏之愚霈為膏澤潤此枯¶
槁庶幾神不愧于民民有託于神吏于其間預受其祉¶
則凡犧牲幣帛所以奉祀神者其敢有愛尚饗¶
　　　請大湖山聖幡祈雨祝文¶
伏以善救之恩初無逺邇由衷之懇豈隔賤微焦然枯¶
槁之民仰止慈悲之宇投誠而請跂立以須伏願至感¶
<pb:KR4d0129_WYG_016-3a>¶
旁通深仁黙應龍神受命隨斾影以俱來雲雨奏功滿¶
農心而各足¶
　　　祈雨禱后土祝文¶
土爰稼穡神之功也今苗皆在田而旱魃為虐苟置不¶
問則土失其職於神之功無乃替乎惟厚徳載物山峙¶
川流使雲蒸于山龍躍于川曾不崇朝澤被南畝神之¶
辦此昜若反掌庸忍坐視而自棄其功於垂成之際哉¶
幸神鑒兹亟揚乃職無俾槁枯為神之羞若令與民其¶
<pb:KR4d0129_WYG_016-3b>¶
敢忘報尚饗¶
　　　諸廟祈雨祝文¶
吏無善政以裕于民幸嵗之豐可以一飽今冬雪既乾¶
而春澤未降苗不出壠農以大恐吏則有罪民實何辜¶
是用潔齋禱于祠下神之愛民甚矣豈不惻然而念之¶
乎¶
　　　請僧希肇詣襄陽府大悲燒香祈雨祝文¶
伏以報施等差有鄰富家貧之異慈悲傳遍無此疆爾¶
<pb:KR4d0129_WYG_016-4a>¶
界之殊南得雨以既周北望雲而尤切冀軫納隍之慮¶
敢辭越境之求愍衆黎元出大威力崇朝赴感風行漢¶
水之陽作解流恩惠滿穰城之下¶
　　　定州請聖水祝文¶
民以榖為天榖以雨為命自春涉夏既暵以乾禱于羣¶
神靡愛牲幣雖雲則屢宻而雨仍未濡周咨庶民歴訪¶
嘉應迺得(黄山利民侯大/茂山利澤侯之)祠曰靈湫所鍾靡請不獲敬¶
遣官僚躬造廟下請借一勺之水以濟蒸民之生神其¶
<pb:KR4d0129_WYG_016-4b>¶
鑒衷毋我有吝尚饗¶
　　　請内鄉縣聖水祝文¶
嵗既洊饑春仍不雨禱于羣神靡愛牲幣休應雖格膏¶
澤未周欽聞名山大庇兹土有答如響無感弗通用涓¶
榖辰逺致誠請願為七日之期以丐盈尺之潤當具顯¶
烈請命于朝不惟吏民膺受多福而神之潛徳因是而¶
彰聞顧不韙歟尚饗¶
　　　祈雨請聖水祝文¶
<pb:KR4d0129_WYG_016-5a>¶
乃者旱乾之憂乞靈於神使者出郭雨乃驟至是神之¶
有大惠於斯人也今稻不入土螟螣將興民待一雨以¶
蘇溝壑之命謹遣官屬赴愬祠下願為七日之期以申¶
前約休應昭格其敢食言當聞于朝以請爵命之榮惟¶
神其幸聽之¶
　　　祈雨請水祝文¶
郡依山而耕民待麥以食雖雨雪之屢滋尚雲霓之有¶
望吏愚無狀不知所為欽神之靈延頸稽首謹遣官屬¶
<pb:KR4d0129_WYG_016-5b>¶
謁欵祠下願借一勺之水以活萬民之命我亦惟是酒¶
醴牲牢其敢有愛尚饗¶
　　　祈雨請水祝文¶
天地好生豈欲致水旱之沴郡縣失職不能感陰陽之¶
和嗟厯嵗以洊饑又中春而不雨麥且盡槁民實何辜¶
伏願黙鑒誠忱大興惻怛假兹一勺之水賜以霶𩃱俾¶
我千里之民脱於餓殍¶
　　　祈雨祝文¶
<pb:KR4d0129_WYG_016-6a>¶
神之食於兹土久矣閭里細民欽神之威時節奉祀惟¶
恐不及非神之靈響有以隂中其心則何以得此聲於¶
河間之壤哉然而守土之吏未獲展犧牲司勳之府未¶
獲議封爵意者神之功徳將有待而顯歟今河間之境¶
踰時不雨農夫閔閔莫保其命山川百神之祀無不謁¶
也而未獲膏潤之答神不於此日發其威靈以取寵於¶
朝廷則後而失其時矣謹謁祠下恭為三日之約誠能¶
霈然作為雨澤滌去旱乾則吏雖疎賤敢不條具功狀¶
<pb:KR4d0129_WYG_016-6b>¶
以聞于朝當求爵命以彰神功此神一舉手須臾之勞¶
而千萬年血食不朽之烈也神亦有意於吏之言乎再¶
拜俯伏以俟威命¶
　　　祈雨祝文¶
火耕水耨竭人力以無遺爍石流金當驕陽之可畏于¶
兹不雨大懼無年靡所瞻依莫知控告是用恭欵琳宫¶
之閟肅陳仙衞之嚴仰叩紫庭跪敷丹懇伏惟至神無¶
間宻化難名翕闢兩儀斡旋四氣雷驚電擊驅八部之¶
<pb:KR4d0129_WYG_016-7a>¶
天龍霧集雲飛會五方之嶽帝霈然一雨徧灑八紘¶
　　　祈雨祝文¶
自夏徂秋亢陽可畏維民與吏粒食是憂仰惟諸神陰¶
相下土盡起乖龍之蟄大誅旱魃之妖雨以潤之既答¶
三農之望物其有矣將觀百室之盈¶
　　　祈雨祝文¶
江湖之左皆灌溉之田黟歙之間多仰髙之地山林水¶
淺土瘠民勞雨纔曠于浹旬食頗憂于終嵗丐求餘潤¶
<pb:KR4d0129_WYG_016-7b>¶
謁欵諸祠惟神宅據幽遐職司變化飛天潛地固恍惚¶
以難名噀雨吹風宜須臾而可致冀䝉霈渥以解怨咨¶
　　　諸宫寺謝雨祝文¶
伏以吏無善政之聞莫招和氣佛有仁心之感深閔下¶
民望既協于雲霓報莫加于螻螘伏願皇恩普博甘澤¶
汪洋念原隰之久乾潤漿有繼俾麥禾之咸賴福力無¶
垠¶
　　　謝雨送水祝文¶
<pb:KR4d0129_WYG_016-8a>¶
乃者吏以不勝任之故不逺百里躬請命于祠下薦獻¶
之際震于神物登水于堂雨乃驟至然未及渥也曾不¶
旬日繼以霈然吏民歡呼歌頌聖徳謹擇元日納水潭¶
中甘澤之零尚願有嗣則民獲再生之福而神亦有無¶
窮之聞¶
　　　謝雨祝文¶
二十四風已窮春序三十六雨不應豐年乃訪山椒爰¶
瞻梵宇窅然嵓竇中有龍湫俯挹清泠纔乞一杯之水¶
<pb:KR4d0129_WYG_016-8b>¶
遂䝉霶潤普霑萬室之田顧兹黎庶之生咸出威神之¶
賜¶
　　　謝雨祝文¶
火化獨行閔早苗之就槁熱淫所勝及晩秀以將枯日¶
聞雷響之車僅引蛇行之水其如大地安得普霑是用¶
訪境内之山川得雲間之洞壑深窮窅窕一挹清泠幢¶
盖初来擁寳瓶於中道風雲隨至灑靈雨於四方曽靡¶
崇朝遂踰信宿澤及千里歡動羣情故遣某官逺奉聖¶
<pb:KR4d0129_WYG_016-9a>¶
泉復還龍室肅陳牢醴少答神威¶
　　　謝雨祝文¶
麥槁于野而神澤之民閔于嵗而神惻之吏尸厥官神¶
則釋之黍稷非馨神其格之¶
　　　謝雨祝文¶
嗟惟此邦歴時不雨禾且盡槁民將疇依神實憂之賜¶
以膏潤是赦吏之罪而大庇于斯民也不腆牢羞肆用¶
昭報¶
<pb:KR4d0129_WYG_016-9b>¶
　　　謝雨祝文¶
吏失其職以為神憂不誅其凟終賜之雨今槁者既蘇¶
乾者以濡是神之有大惠於斯人也儻五六日至于旬¶
時繼之以霶𩃱益之以霡霂則千里之民真再生矣既¶
拜神貺敢私布之¶
　　　定州謝雨祝文¶
雨不久作既風且霾迫于季春民且狼顧吏職其憂恭¶
具欵謁維神鑒衷應之若響麾電應雷澤以霶霈殃厲¶
<pb:KR4d0129_WYG_016-10a>¶
㓕息穉田勃興欽神之休靡或遑處肆用昭報無敢有¶
祈尚饗¶
　　　定州謝雪祝文¶
比以嵗既單矣冬澤稍愆靡遑寜居並走羣望孚聞于¶
神若響若答隂雲浮興雪迺驟至既優既渥以舞以歌¶
吏釋其憂敢不拜賜尚願終恵以為神休尚饗¶
　　　諸廟謝雪祝文¶
某至郡未及暖席政之無良遽以旱告欵未及謁雪乃¶
<pb:KR4d0129_WYG_016-10b>¶
驟至是神之深閔于民而曲赦吏之罪也敢不吉蠲以¶
拜靈貺¶
　　　祈晴報謝祝文二首¶
昔何雨之淫也民何懼之深也今何晴之遽也神何恵¶
之普也何榖之穣且多也何農之喜且歌也何祀之芬¶
且苾也何吏之齋且栗也神之恵我速矣報不敢以不¶
疾也¶
在谷滿谷地方慶於秋成曰暘而暘天不違於人欲禱¶
<pb:KR4d0129_WYG_016-11a>¶
益勤而喜倍恩既厚則感深伏願洪造無私至仁不倦¶
時若陰陽之運曲成覆載之功¶
